CAPO III. ATTIVITÀ E RAPPORTI CON L’ENTE
========================================

Art 12. Funzioni
================

1. Il Difensore civico, su istanza degli interessati o di propria
iniziativa, interviene per la tutela non giurisdizionale dei cittadini,
le cui situazioni giuridiche soggettive siano lese da irregolarità,
negligenze, abusi o ritardi imputabili a provvedimenti, atti,
comportamenti dell’Amministrazione o di suoi organismi dipendenti o che
risultino concessionari di pubblici servizi o che esercitino, a
qualunque titolo, funzioni pubbliche di competenza della Città
metropolitana di Napoli.

2. Il Difensore Civico segnala tali disfunzioni ai competenti organi
della Città metropolitana, suggerendo ogni mezzo e rimedio che ritenga
opportuno attuare. Il Difensore civico non esercita

alcun potere di sostituzione, di annullamento, di riforma nei confronti
degli atti e delle attività che

spettano agli organi e agli uffici dell’Ente.

3. Il servizio del Difensore Civico è gratuito per i cittadini.

Art 13. Diritto d’accesso
=========================

1. Il difensore civico per l'esercizio delle sue funzioni, su istanza di
terzi o d’ufficio, ha diritto:

- di accedere agli uffici della Città Metropolitana e degli organismi
dipendenti dall’Ente;

- di chiedere verbalmente o per iscritto notizie sullo stato delle
pratiche e delle situazioni sottoposte alla sua attenzione;

- di consultare atti e/o documenti relativi al suo intervento;

- di acquisire le informazioni disponibili sulle procedure, sugli atti e
documenti;

- di ottenere copia di tutto quanto ritenuto utile e necessario
all'espletamento delle sue funzioni. Non può essergli opposto il segreto
di ufficio, ad eccezione dei casi previsti dalla legge o in materia di
indagini da parte della magistratura competente.

2. Le notizie, gli atti e le informazioni devono essere fornite al
Difensore civico entro il termine

massimo di dieci (10) giorni lavorativi e, comunque, nei termini
previsti dal regolamento di accesso.

3. Il rilascio di eventuali copie di atti o documenti avviene senza
alcuna spesa ed in carta libera e sempre nei termini di cui al
precedente comma.

4. Il difensore civico è tenuto al segreto d'ufficio sulle notizie di
cui sia venuto a conoscenza anche dopo la cessazione della carica.

Art 14. Provvedimenti
=====================

1. Qualora il difensore civico rilevi ostacoli ingiustificati, ritardi
nella comunicazione delle informazioni e degli atti richiesti, rifiuto
dei dipendenti a collaborare all'esercizio delle funzioni di difesa
civica, ne dà immediata comunicazione al Sindaco metropolitano, al
Segretario generale - Responsabile Prevenzione Corruzione e Trasparenza,
al Dirigente Direzione Supporto Organi Istituzionali e all’Organismo di
valutazione.

Art 15. Rapporti con il Consiglio metropolitano
===============================================

1. Il difensore civico presenta al Sindaco, al Consiglio Metropolitano e
al Segretario generale - Responsabile Prevenzione Corruzione e
Trasparenza una relazione infrannuale, entro il 30 giugno di ogni anno,
sull’attività del proprio ufficio e una relazione con osservazioni ogni
qualvolta ritenga di dover segnalare argomenti di notevole rilievo e di
particolare urgenza. In tali casi, può chiedere di essere audito.

2. Il difensore civico, entro il 31 gennaio di ciascun anno solare,
presenta al Sindaco, al Consiglio metropolitano e al Segretario generale
- Responsabile Prevenzione Corruzione e Trasparenza

dettagliata relazione scritta sull’attività svolta nell’anno precedente.

3. La relazione annuale deve evidenziare il numero e la tipologia dei
casi trattati, di quelli archiviati, l’esito di quelli istruiti,
eventuali proposte tese al miglioramento dell’attività amministrativa e
gli elementi di criticità riscontrati eventualmente corredata da
proposte volte alla riduzione degli elementi ostativi al regolare
svolgimento dell’attività amministrativa.

4. La relazione annuale viene presentata dal Sindaco – Presidente del
Consiglio Metropolitano nella prima seduta utile.

Art 16. Disfunzioni e irregolarità - Adempimenti
================================================

1. Il difensore civico informa il Sindaco, il Segretario generale e, se
nominato, il Direttore generale, nonché l’OIV delle disfunzioni ed
irregolarità rilevate nell'esercizio della sua attività, segnalando gli
uffici ed i dipendenti responsabili dei relativi atti e procedimenti,
secondo quanto previsto dal presente regolamento.

2. Il segretario generale o il direttore generale, in ragione delle loro
attribuzioni, informano immediatamente il dirigente dal quale dipendono
i funzionari interessati dagli interventi del

difensore civico, avvertendolo che egli è tenuto ad assicurare da parte
dell'ufficio e dei funzionari

tutta la collaborazione nel modo più completo ed efficace.

3. Il dirigente competente o, in seconda istanza, il Segretario generale
assicurano le informazioni, la consultazione e la copia di atti in loro
possesso, occorrenti al difensore civico per l'esercizio delle

sue funzioni, secondo quanto previsto dal Regolamento sull’Accesso.

Art 17. Sede ed attrezzature
============================

1. L'ufficio del difensore civico ha sede presso una delle sedi
operative della Città metropolitana in locali adeguati alle funzioni da
svolgere.

2. L'ufficio è dotato delle strutture necessarie al corretto
funzionamento.

Art 18. Dotazione di personale
==============================

1. Con atto del Sindaco metropolitano, quale organo esecutivo, si
provvede alla istituzione dell'ufficio e la struttura in cui è
incardinato l’Ufficio del Difensore Civico provvederà all'assegnazione
del personale necessario all'espletamento delle funzioni, senza che
questo comporti aumento dell'organico.

2. Il personale assegnato all'ufficio del difensore civico è
funzionalmente dipendente dal medesimo ed è tenuto al segreto d'ufficio.

3. È esclusa la possibilità di avvalersi di personale esterno all'ente.

Art 19. Informazione ai cittadini
=================================

1. La Città metropolitana provvede ad informare adeguatamente i
cittadini e gli altri soggetti interessati dell’attivazione
dell’Ufficio, delle competenze del difensore civico, delle sedi ed orari
ed in ordine a tutti i dati necessari per un’utile fruizione del
servizio.
